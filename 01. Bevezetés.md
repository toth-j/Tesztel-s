# Miért szükséges a tesztelés?

## Szoftverrendszerek környezete

A szoftverrendszerek egyre nagyobb szerepet játszanak életünkben, az üzleti alkalmazásoktól (mint például bankok (banki tranzakciók)) a fogyasztói termékekig (például autók). A legtöbb ember tapasztalt már olyat, hogy egy szoftver nem megfelelő módon működött. Egy helytelenül működő szoftver rengeteg problémát okozhat, beleértve a pénz– és időveszteséget, az üzleti jó hírnév elvesztését, és akár sérülést, vagy halált is eredményezhet.

## A szoftverhibák okai

Az ember hibát követhet el, tévedhet, ami szoftverhibát, vagy dokumentációs hibát okozhat. Ha a hibás kódot lefuttatjuk, a rendszer nem hajtja végre azt, amit kellene (vagy végrehajt olyat, amit nem kellene), s ez meghibásodáshoz vezet. A szoftver, a rendszer vagy a dokumentumok hibái meghibásodásokat okozhatnak, azonban nem minden programhiba okoz meghibásodást. 

Hibák azért lépnek fel, mert az emberek időnként tévednek, szoros határidőket kell betartaniuk, bonyolult kódokkal, komplex infrastruktúrában, változó technológiákkal és/vagy számos rendszerkölcsönhatással kell dolgozniuk. 

Meghibásodást okozhatnak a környezeti viszonyok is. Hibát okozhatnak, pl. a sugárzás, a mágnesesség, az elektromos mezők és a szennyezés, vagy a hardver feltételek megváltoztatása által befolyásolhatják a szoftver lefutását.

## A tesztelés szerepe a szoftverfejlesztésben, karbantartásban és üzemeltetésben

A rendszerek és a dokumentáció szigorú tesztelése hozzájárulhat a használat során
fellépő problémák kockázatának csökkentéséhez, valamint a szoftverrendszer
minőségének javításához azáltal, hogy a talált hibákat a rendszer kibocsátása előtt
kijavítják. 

A szoftvertesztelésre szükség lehet akkor is, ha a szoftvernek szerződésben
foglalt vagy jogi előírásoknak, ipari szabványoknak kell megfelelnie.

## A tesztelés és a minőség

A tesztelés lehetőséget teremt a szoftver minőségének mérésére a talált hibák
alapján, mind a funkcionális, mind a nem-funkcionális szoftverkövetelmények, illetve
a jellemzők terén (például megbízhatóság, használhatóság, hatékonyság, karbantarthatóság és hordozhatóság). 

A tesztelés növeli a bizalmat a szoftver minőségével szemben, ha a tesztelés során kevés hibát találunk, vagy egyáltalán nem találunk hibát. Ha egy helyesen tervezett teszt sikeresen lefut, az csökkenti a rendszer általános kockázati szintjét. Ha tesztelés során találnak hibát, akkor azok kiküszöbölésével javul a szoftverrendszer minősége. 

A korábbi projektek tapasztalatait fel kell használni. A régebbi projektekben talált hibák kiváltó okainak megértésével a folyamatok javíthatók, így kiküszöbölhetjük ezen hibák újbóli megjelenését, ezáltal javul a jövőbeni rendszerek minősége. Ez a minőségbiztosítás
egyik területe. A tesztelés helye a minőségbiztosítási tevékenységek között van (a
fejlesztési szabványokkal, képzéssel és hibaelemzéssel együtt).

## Mennyi tesztelés elegendő?

Ahhoz, hogy eldönthessük, mennyi tesztelés elegendő, figyelembe kell vennünk a kockázati szintet, beleértve a technikai és vállalati termékek, projektek kockázatát, valamint a projektek időre és költségvetésre vonatkozó megkötéseit. 

A tesztelésnek elegendő információt kell biztosítania a projekt résztvevői számára, hogy
megalapozott döntést hozhassanak a tesztelt szoftver vagy rendszer kibocsátásával kapcsolatban, a következő fejlesztési szakaszról, vagy az ügyfelek számára történő
átadásról.