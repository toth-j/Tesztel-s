# Szoftverfejlesztési modellek

Mindentől elszigetelt tesztelés nem létezik, a teszttevékenységek a szoftverfejlesztési tevékenységekhez kapcsolódnak. A különböző fejlesztési életciklus modelleknél különböző tesztelési megközelítésekre van szükség.

## V-modell (szekvenciális fejlesztési modell)

Bár a V-modellnek többféle változata létezik, az általános V-modellnél négy tesztszintet alkalmaznak, melyek a négy fejlesztési szinthez tartoznak.

A jelen tananyagban a következő négy szintet használjuk:
- komponens (egység) teszt;
- integrációs teszt;
- rendszerteszt;
- átvételi teszt.

![](v-modell.jpg)

A gyakorlatban a projekttől és a szoftverterméktől függően a V-modellnek lehet ennél több, kevesebb, vagy eltérő fejlesztési és tesztszintje. Például a komponens teszt után következhet komponens integrációs teszt vagy a rendszerteszt után rendszer integrációs teszt.

A fejlesztés során létrehozott szoftvertermékek (mint az üzleti forgatókönyvek, vagy használati esetek, követelmény-specifikációk, műszaki tesztterv dokumentumok és kód) gyakran képezik a teszt alapját egy vagy több tesztszinten.

## Iteratív-inkrementális fejlesztési modellek

Az iteratív-inkrementális fejlesztés a követelmények meghatározásának, a tervezésnek, a rendszer felépítésének és tesztelésének folyamata, melyet több rövidebb fejlesztési ciklusban hajtanak végre. 

Példák: 
- prototípus készítés, 
- Gyors Alkalmazásfejlesztés (Rapid Agile Development, RAD), 
- Rational Egységesített Folyamat (RUP) és az 
- agilis fejlesztési modellek. 

Az iteráció során létrehozott rendszert minden egyes iterációban több tesztszinten lehet tesztelni. A már előzőleg kifejlesztett részekhez kiegészítés hozzáadásával növekvő részrendszer jön létre,
amelyet szintén tesztelni kell. A regressziós teszt szerepe minden iterációnál egyre fontosabb. A verifikációt és validációt minden kiegészítés hozzáadásánál végre lehet hajtani.

## Tesztelés egy életciklus modellen belül
Minden életciklus modellben megfogalmazhatók a megfelelő tesztelés jellemzői.

- Minden fejlesztési tevékenységhez tartozik egy teszttevékenység.
- Minden tesztszint rendelkezik az adott szintre jellemző tesztcéllal.
- A tesztek elemzését és tervezését az adott tesztszinthez tartozó fejlesztési tevékenység során kell megkezdeni.
- A tesztelőket be kell vonni a dokumentációk felülvizsgálatába, amint elkészültek az első munkaanyagok a fejlesztési életciklusban.

A projekt jellemzőitől és a rendszer felépítésétől függően a tesztszinteket kombinálhatjuk vagy átrendezhetjük. Egy dobozos szoftver valamely rendszerbe való integrációja esetén például a vevő végrehajthat rendszer-szintű integrációs tesztet (például integráció az infrastruktúrába és más rendszerekbe, vagy a rendszer bevezetése) vagy átvételi tesztet (funkcionális és/vagy nemfunkcionális, felhasználói és/vagy működési teszt).